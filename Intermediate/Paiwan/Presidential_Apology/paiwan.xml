<?xml version="1.0" ?>
<TEXT xml:lang="amis" source="Taiwan presidential apology to indigenous people">
    <S id="0">
        <FORM>tucu a qadaw ka sika 22 a cavilj a pitjaisangas, auza "sanpaw" aya vecik itua tja kimpu, pinavalitan anga tua "yuncuming" aya tja kangadanan.</FORM>
    </S>
    <S id="1">
        <FORM>aicu a pinavalitan a seman kangadanan, inika amin a semualap tua pinakacuan ta sinisan paqeteleng a papungadan, pakeljang anga uta tu avan a kacalisiyan a "kaqulidan a kaimazan i taiwan a caucau".</FORM>
    </S>
    <S id="2">
        <FORM>tucu a qadaw, tjakasimazai a temagilj a pacun, sa tja patjaljiaqayaw anga itjen tu tadjekuacan.</FORM>
    </S>
    <S id="3">
        <FORM>uri kitjauvalit aken tua siihu, a pasemalaw tua tjaljavavavan a kipaqaljai tua kakazuku anga a kacalisiyan a mapuljat.</FORM>
    </S>
    <S id="4">
        <FORM>uri sevalit aken tua siihu, a kipaqaljai a pudjavadjavai tjanumun a mapuljat, itua sitjaisangasan a 400 a cavilj, a masa nu kipaula kata inika pinapapamamavan a kilalaing tjanumun.</FORM>
    </S>
    <S id="5">
        <FORM>masalu aken, kumalji a patje tucu, ita tja kinatevteveljan, izuanan a kimapida a caucau a kinemnemnem tu sikuda a pudjavadjavai ayaya.</FORM>
    </S>
    <S id="6">
        <FORM>saka avan aicu, a uri ku sitjaljumaza tucu a qadaw a kitjauvalit tua siihu a pudjavadjavai a kipaqaljai.</FORM>
    </S>
    <S id="7">
        <FORM>saka a patjara inika pinapapamamavan, kata kinipaulan nua zuma zuku kasicuayan, izua sakamayan a namatazua itua pinasasevalivalitan nua caucau ayaya a sipacunan, avan a tja sinika imaza a nasaljinga tu pavalit tu mumalj a semangas.</FORM>
    </S>
    <S id="8">
        <FORM>pai ku madjuludjuluaw a ku kai a qivu, a pasemalaw tuki anema patarevan nua pudjavadjavai tua kacalisiyan.</FORM>
    </S>
    <S id="9">
        <FORM>aicu a kadjunangan i taiwan, pitjaisangas tua 400 a cavilj izuanga a caucau a kaimazan.</FORM>
    </S>
    <S id="10">
        <FORM>aicu a marka caucau imaza izua niamadju angata a sikacu, a kai, a bungka, a kakudanan, a sikavaljuljutan.</FORM>
    </S>
    <S id="11">
        <FORM>pitjavililjanga, manu izua a taciuran a caucau inika pinusaluan, sa pangtjez a semamaza taicu a kadjunangan.</FORM>
    </S>
    <S id="12">
        <FORM>saka itua nacemalivat a likisi, aicu a tjaivililj a nakitevalj a caucau, qavan anga tua nanemanemanga a penuljat a kaimazan a caucau.</FORM>
    </S>
    <S id="13">
        <FORM>pai sapakalivui anga a penulingelingetj tiamadju a kemasi tua kinatavakan a kadjunangan, saka masan tjeqaljaqalja anga caucau, ini anga ka tiamadju a malailaing, sinantailj anga a caucau tiamadju.</FORM>
    </S>
    <S id="14">
        <FORM>a namirazek a kinakunian, palemek tu liningedjelj a pitua siselapai nua zuma nu zukuan.</FORM>
    </S>
    <S id="15">
        <FORM>nu uri kipasemalaw tjen tu kananguaqan a tja kukka, tjara tja sanpazangalen aicu a tja pinacalivat a likisi, sa tja pasemalavan a paquliqulid a kinakemudamudan.</FORM>
    </S>
    <S id="16">
        <FORM>saka nakuya inika kemasi varung a siihu a kipalikuz tua namayatucu a pinacalivat katjaisangas, pai avan aicu a ku sinikalingdjelj tucu a qadaw i maza.</FORM>
    </S>
    <S id="17">
        <FORM>izua ita sapitj a pinaka "taiwantungse".</FORM>
    </S>
    <S id="18">
        <FORM>ita sangasangasan a kai a takalan, napatjanema a "neka nu likisi na se taiwan.</FORM>
    </S>
    <S id="19">
        <FORM>se hullanda a caucau a na patagilj, lja ceng a caucau a nakipusengsengan, pinaljavakan na cingtai a nakilalaing," aya.</FORM>
    </S>
    <S id="20">
        <FORM>aicu a kai, makeljang aravac tu sikinemneman nua pairang a caucau.</FORM>
    </S>
    <S id="21">
        <FORM>a kakazuku a kacalisiyan, ka pida kuzulj a cavilj a pitjaisangas, imaza anga tusa kadjunangan, izuanga a martimaljimalji a natemalidu a bungka kata puvarungan, saka pazuruzurung a pinasasevalivalitan anga.</FORM>
    </S>
    <S id="22">
        <FORM>ljakua, a tja sivecikan tua likisi, tja sinikilaing tua tjapupicul a naqemizing a zuku.</FORM>
    </S>
    <S id="23">
        <FORM>pai masa mavan aicu, tjalju maza ken a kitjauvalit tua siihu a pudjavadjavai tua kacalisiyan.</FORM>
    </S>
    <S id="24">
        <FORM>a sivitai na hullanda kata pinaljavakan ni ceng-ceng- kung napapacai tua tjuruvu a pingpu zuku a caucau, sa qavi tiamadju tua sikavaljualjut.</FORM>
    </S>
    <S id="25">
        <FORM>a pinaljavakan na cingcau izua kudral aravac a maqaqeciqeci kata paselapai.</FORM>
    </S>
    <S id="26">
        <FORM>a pinaljavakan nua zipun na penulinglingetj a kemaljaqulidan angata a pavalit a seman caucau niamadju, patja tucu a pitjaivililj anga tua maqaqeci.</FORM>
    </S>
    <S id="27">
        <FORM>kamayan a cunghuaminku a puri seman pairang ta kacalisiyan.</FORM>
    </S>
    <S id="28">
        <FORM>aicu a 400 a cavilj, a nasemamaza anga i taiwan a paljavak a marka siihu, nasema picul a lemivu, naqemav tua kadjunangan, a semavuta a papeneka tua kaniamadjuan a manguaqan a kacalisiyan.</FORM>
    </S>
    <S id="29">
        <FORM>pai masa mavan aicu, tjalju maza ken a kitjauvalit tua siihu a pudjavadjavai tua kacalisiyan.</FORM>
    </S>
    <S id="30">
        <FORM>a kacalisiyan sikilailaing tua kakudan a pakaizua tua marasudjan nua taqaljaqaljan, saka izua kemasi sicuayan a puvarungan madjadjalu katua nanemanemangan i kacauan.</FORM>
    </S>
    <S id="31">
        <FORM>ljakua, tucu a liningedjelj a venaquan a kakudanan nua kukka, neka anga nu picul nua kacalisiyan a kisumadju a kipenetj tua patjara niamadju a sengsengan, neka anga nu picul a kisumadju a kilalaing tua taqaljaqaljan.</FORM>
    </S>
    <S id="32">
        <FORM>namaceperak anga sicuayan a sirasudjan ta qinaljan, sa inika sinumavan tiamadju na vaquan a pinaka minsiu a sirasudjan.</FORM>
    </S>
    <S id="33">
        <FORM>pai masa mavan aicu, tjalju maza ken a kitjauvalit tua siihu a pudjavadjavai tua kacalisiyan.</FORM>
    </S>
    <S id="34">
        <FORM>a kacalisiyan tjara izuazua a kai niamadju a paqulid.</FORM>
    </S>
    <S id="35">
        <FORM>ka cemalivat tu zipun a napaljavak a pinnetj tu masa kipalaing tu pavalit a seman caucau niamadju; ka pitjaivililj ta 1945 a cavilj, ljemaini anga a siihu a qivu tua kai a kinacalisian, avan a sika patjaseqazaqazalj anga a maulaw na kai nua kacalisiyan.</FORM>
    </S>
    <S id="36">
        <FORM>pai sa namaqulip anga a mareka kai nua se pingpu zuku.</FORM>
    </S>
    <S id="37">
        <FORM>a namasasevalivalit a siihu, inika nakisasusu tua kakudan tua bungka nua kacalisiyan, </FORM>
    </S>
    <S id="38">
        <FORM>pai masa mavan aicu, tjalju maza ken a kitjauvalit tua siihu a pudjavadjavai tua kacalisiyan.</FORM>
    </S>
    <S id="39">
        <FORM>pai tazua cavilj, ka inika kemljakeljang a yami zuku, pasazuain i lanyu na siihu azua paljiq na dingki.</FORM>
    </S>
    <S id="40">
        <FORM>sa kipaulaula a marka taqaljaqaljan i lanyu.</FORM>
    </S>
    <S id="41">
        <FORM>pai masa mavan aicu, tjalju maza ken a kitjauvalit tua siihu a pudjavadjavai tua yami zuku a caucau.</FORM>
    </S>
    <S id="42">
        <FORM>ka patagilj a saqumaqanen a i taiwan nua kasicasaw a zuma a caucau, avan a i kazatjazatja i pasakaledep a pingpu zuku a sangasan a kicevungan.</FORM>
    </S>
    <S id="43">
        <FORM>a namasasevalivalit anga a nazemang, qinulip anga a ngadan nua caucau kata kinazukuan nua se pingpu.</FORM>
    </S>
    <S id="44">
        <FORM>pai masa mavan aicu, tjalju maza ken a kitjauvalit tua siihu a pudjavadjavai tua pingpu zuku.</FORM>
    </S>
    <S id="45">
        <FORM>a pitjaivililj tua kinamapavalitan a masan minsiu, natemvela a kukka tua kiqaung nua kacalisiyan.</FORM>
    </S>
    <S id="46">
        <FORM>sa izua siniljaui nua siihu, izua anga uta kinisamuljan a kedri.</FORM>
    </S>
    <S id="47">
        <FORM>tucu a qadaw, izua anga a namasan qapulu hulic na kacalisiyan a pinaka yuncumin cipenva.</FORM>
    </S>
    <S id="48">
        <FORM>ljakua, aicu a hulic, inika sinan pazangal nua marka kisasusususu itua siihu.</FORM>
    </S>
    <S id="49">
        <FORM>gemalju anga a lingedjeljen, inika namakakaizuazua, inika namaqacuvung.</FORM>
    </S>
    <S id="50">
        <FORM>pai masa mavan aicu, tjalju maza ken a kitjauvalit tua siihu a pudjavadjavai tua kacalisiyan.</FORM>
    </S>
    <S id="51">
        <FORM>aicu a i taiwan pinaka kinatevteveljan a siakai nua namapakakaizuazua a bungka.</FORM>
    </S>
    <S id="52">
        <FORM>ljakua, patje tucu a qadaw, aicu a pitua tarivakan na kinacavacavan, pitua sikituluan, pitua sikavaljualjut a kizai, a pitua sikicapiljan tua siizi na kacalisiyan, namacacadja anan aravac katua inika kacalisiyan a caucau i taiwan.</FORM>
    </S>
    <S id="53">
        <FORM>a sipacunan a seman kacalisiyan, a sisanpavalan, kamayan a izua a patje tucu.</FORM>
    </S>
    <S id="54">
        <FORM>Inika namadjaljun a kinudanan nua siihu, avan nu sika nacemavulid sakamayan a kacalisiyan tua siselapai kata kipaula a inika kinljang nua pairang.</FORM>
    </S>
    <S id="55">
        <FORM>pai masa mavan aicu, tjalju maza ken a kitjauvalit tua siihu a pudjavadjavai tua kacalisiyan.</FORM>
    </S>
    <S id="56">
        <FORM>inika qacuvung a kisamulja na siihu, saka inika nakemljang a kirimu a siihu tu inika qacuvung a kisamulja.</FORM>
    </S>
    <S id="57">
        <FORM>avan a sika kamayan a nu siselapai a patje tucu.</FORM>
    </S>
    <S id="58">
        <FORM>djavadjavai a paqulid.</FORM>
    </S>
    <S id="59">
        <FORM>a ku pudjavadjavai tucu a qadaw, ui tu gemalju anga aravac, ljakua ki namasan patagilj aicu.</FORM>
    </S>
    <S id="60">
        <FORM>Inika ken a nakikaljava tu uri masa mavan aicu a pinuitan a vincikan, a kai a pudjavadjavai, saka uri masan neka anga a nu cinavulid a kipaula a nu piqai i varung a kacalisiyan.</FORM>
    </S>
    <S id="61">
        <FORM>ljakua, nasaljinga aken a paqulid, tu aicu a ku pudjavadjavai tucu a qadaw, uri maqati a masan tagilj nua madjadjaludjalu na taqaljaqaljan a mapuljat i maza itua tja kuni.</FORM>
    </S>
    <S id="62">
        <FORM>uri paka tua caquan aken nua kacalisiyan, a pasemalaw tua tja kinatevteveljan tucu a qadaw.</FORM>
    </S>
    <S id="63">
        <FORM>a kai nua se tayal zuku, "balay" aya tua kaqulidan, sbalay aya qivu tua maljaljenguanguaq", nu pazuljuan a balay a pitjaiqayaw tua s a vicik.</FORM>
    </S>
    <S id="64">
        <FORM>a kaqulidan kata madjadjalu, izua kakacapilj a mamaw.</FORM>
    </S>
    <S id="65">
        <FORM>nu tja siumalj a qivu, a kaqulidan a madjadjaludjalu, amin nu nakemasi varung itjen a kiljaqulid a kemljang tua kaqulidan a tja pinacalivat, mavan a uri namaqacuvung.</FORM>
    </S>
    <S id="66">
        <FORM>itua kakudan nua kacalisiyan, nu izua sepasaliw tua zuma caucau i qinaljan, saka nasaljinga tua kidjadjaluan, papecevungen nua vuluvulung azua napasaliw kata pinasalivan a caucau, nu maqepu anga tiamadju, a inika avan a pudjavadjavai ta kai a sisangas, avan a kemasi varung a macidicidilj a caucau, sa pasemalaw tua pinacalivat a kipaula niamadju.</FORM>
    </S>
    <S id="67">
        <FORM>nu napasemalaw anga tua paquliqulid a pinacalivatan, pai malap anga a vuluvulung tua i kuppu sa kitekel anga tua timaimangan, pai a sicuayan anga, pacalivaten anga a paqulid.</FORM>
    </S>
    <S id="68">
        <FORM>aicu avan a paqulid a pinaka sbalay.</FORM>
    </S>
    <S id="69">
        <FORM>a ku kikaljava tua tja kinatevteveljan tucu a qadaw, mavan a sbalay nua siihu kata kacalisiyan.</FORM>
    </S>
    <S id="70">
        <FORM>napapuljat aken tua ku picul, tua ku kinljang a pasemalaw tua pinasalisalivan nua siihu ka tjaisangas.</FORM>
    </S>
    <S id="71">
        <FORM>nu sauni tjara pasemalaw a tja qali a kacalisiyan tua vinarungan niamadju.</FORM>
    </S>
    <S id="72">
        <FORM>inika ken a temuru a qiqaung tua nu sipazekatj tucu i maza.</FORM>
    </S>
    <S id="73">
        <FORM>ljakua, kiqaung aken tjanumun tu naseman puzangalan mun, tu tjara ini anga ka uri mumalj a mapacun a mamaw a pinasalivan ka sicuayan, saka aicu a tja kukka, tjara izua tu ita a qadaw, tu maqati a kemaljaqulidan a madjadjaludjalu.</FORM>
    </S>
    <S id="74">
        <FORM>tucu a qadaw namasan tagilj sakamaya.</FORM>
    </S>
    <S id="75">
        <FORM>a pusikining tua madjadjaludjalu inika kacalisiyan katua pingpu a caucau, avan a siihu.</FORM>
    </S>
    <S id="76">
        <FORM>kemljang aken tu inika qacuvung a sema kai sakamaya a pudjavadjavai.</FORM>
    </S>
    <S id="77">
        <FORM>amin a sinan sengsengan a pitjaivililj na siihu a masa kacalisiyan, avan a uri sikakeljang tu uri madjadjaludjalu a tja kukka a paqulid tuki ini.</FORM>
    </S>
    <S id="78">
        <FORM>uri tjaljumaza ken a pasemalaw, a i tua ku kinaizuanan a cungtungvu, uri pakaizua ken tua "kinateveteveljan a kisan ljemenguaq a pacikel tua namapaqulid a likisi kata kisan pacikel tua kamanguaq a paqulid nua marka kacalisiyan".</FORM>
    </S>
    <S id="79">
        <FORM>uri pakatua ngadan aken nua tjaljavavavan malailaing nua tja kuni, a kisan vuluvulung taicu a kinateveteveljan.</FORM>
    </S>
    <S id="80">
        <FORM>sa ku kisaseljang tua sinkauljan nua kakazuku a caucau, a kisamulja paseljenguaq tua likisi, a napapamamaw uta a marasudj tua uri kisamuljain a pitjaivililj naicu a kukka.</FORM>
    </S>
    <S id="81">
        <FORM>uri paljaluay aken tu, a tjaljavavavan tua sinan pazangal nua kinateveteveljan itua cungtungvu, avan a papamamaw tua qiniladjan nua kacalisiyan kata kukka.</FORM>
    </S>
    <S id="82">
        <FORM>a pinaparangezan nua kakazuku, a patjelja pingpu zuku, tjara mavan a rasurasudjan nua taqinaljanan a uri kasizuanan.</FORM>
    </S>
    <S id="83">
        <FORM>aicu a sinan djalan, uri masan tineveteveljan anga tua vinarungan nua kakazuku a kacalisiyan, saka uri masan kakasizuan a kemljang tua varung nua kacalisiyan a mapuljat.</FORM>
    </S>
    <S id="84">
        <FORM>izua zuma anga, uri pazazekatj aken tua sincenyun tu pennetj a pakaizua tua "kinateveteveljan nua kisan papezangal tua namasan qapulu a kakudan na kacalisiyan." pai azua pinaka izua a sengsengan imaza, uri mavan anga a pasusuan nua siihu, sa masan kasizuangan nua tjaljavavavan a kinatevteveljan nu marasudj a kipusengsengan tua sengsengan nua kacalisiyan.</FORM>
    </S>
    <S id="85">
        <FORM>pai aicu a sengesengan izua pakatua kipakim a pacekel tua likisi, papirazek tua kisumadju a zemang tua qinaljan a kacalisiyan, papamamaw a kisaseljang tua kizai, sikituluan kata pazurung a bungka, paljakev ta nasuljivatj a kinacavacavan, kata paljakev ta manguaqan nua i pairairang anga a kacalisiyan.</FORM>
    </S>
    <S id="86">
        <FORM>nu izua sikamartimaljian nua kakudan na kacalisiyan katua situcuan a hulic, uri pazazekatj aken tua sincenyun tu pakaizua tua "kinateveteveljan a kisan pusaladj tua kacalisiyan a pakatua hulic", sa pakatua nanguaq a rasudjan a papekedri tua macacugecug katua rivurivuan nua siihu katua kacalisiyan.</FORM>
    </S>
    <S id="87">
        <FORM>tjara men a pazazekatj tua izua a kipusengsengsengan itua siihu tu pakirimu a seman vecik tua patjara kakudan nua kacalisiyan a qemaljup tua inika sinikaqilji nua hulic a qemuziquzip, sa djameqi tiamadju a seman pasaliw a remusung.</FORM>
    </S>
    <S id="88">
        <FORM>aicu a namayatucu, tjara men a kinemenem tua sikamasuqadjayan a djalan.</FORM>
    </S>
    <S id="89">
        <FORM>uri pazazekatj aken tua marka kicapicapilj, tu pasemalaw tu namakuda angata a pinnetjan a seman papadjengan ta paljiq na dingki tua i lanyu.</FORM>
    </S>
    <S id="90">
        <FORM>sa pavai a siihu tua nasedjaljep a valet tua yami zuku, a pitjaisangas tua semualap taicu a paljiq izua.</FORM>
    </S>
    <S id="91">
        <FORM>pai tucu, masa tja paseljang tua kisanpazangal a kimadju nua pingpu zuku katua kipakeljang tua kinaqatian niamadju, pai a pitjaisangas tua sika 30 a qadaw nusika 9 qiljas tucu a cavilj, uri maljavar a siihu tu pinnetj ta hulic, saka maqati a mapacikel a niamadju angata a kamanguaq katua kinapingpu zukuan.  	 	 		</FORM>
    </S>
    <S id="92">
        <FORM>nu sika 1 a qadaw tua sika 11 qiljas tucu a cavilj, uri puvecik amen a pukeljang, sa nia pasemalaw tua patje inuinu angata a kadjunangan nua kacalisiyan a kemasicuai.</FORM>
    </S>
    <S id="93">
        <FORM>papezangazangal anga men tu masan huzing itua hulic a taqinaljanaljanan,</FORM>
    </S>
    <S id="94">
        <FORM>saka nu tjaivililj, a saljingan tu kisumadju a paljavak na kacalisiyan, tjara mapasusu a maitaita.</FORM>
    </S>
    <S id="95">
        <FORM>uri papedjaljaw amen tua nia sidjekuacan, sa nia satjezi a kirimu a pasa tua lip-pu-ing a sinanpazangal aravac na kacalisiyan a "vecik tua sipaljavakan a kisumadju na kacalisiyan", "vecik tua kadjunangan katua ljavek na kacalisiyan", "vecik tua sipapirazekan tua kai na kacalisiyan", sa lingdjelji a seman hulic.</FORM>
    </S>
    <S id="96">
        <FORM>nu masukecengelj tucu a qadaw, uri kaigi amen tua patjara sengsengan nua kakazuku a kacalisiyan.</FORM>
    </S>
    <S id="97">
        <FORM>i maza ita kakaigian, uri masan tjaliaw aravac a pasemalaw tua uri kipusengsenganen nua siihu.</FORM>
    </S>
    <S id="98">
        <FORM>a pitjaivililj, nu djemaljun a sika 1 a qadaw tua sika 8 a qiljas a ljemita tu cavilj, tjara pasemalaw a sing- ceng-yun tu patje inuinu anga a kinipusengsengan tua patjara paseljenguaq tua likisi kata pasata manguaqan nua marka kacalisiyan.</FORM>
    </S>
    <S id="99">
        <FORM>saka aicu a kemalja pacikelan tua kaqulidan a likisi na kacalisiyan, a patjara pakaizua tua kisumadju a remasudj na kacalisiyan, avan a masantjelulj a pinnetj nua siihu tu kakisamuljain a padjaljun.</FORM>
    </S>
    <S id="100">
        <FORM>a marka kacalisiyan, a i maza, a pacucun tua tilivi katua itelnik a taqaljaqaljan a marka ku qalialian a kacalisiyan a mapuljat, pai timunai a kisan rupasekeljakeljang.</FORM>
    </S>
    <S id="101">
        <FORM>a nu sinika i maza, ku djinaulj mun tu pusaladj a zemazaw, inika mavan a uri husiiu.</FORM>
    </S>
    <S id="102">
        <FORM>timun a marka ku sikataqaljan zangalu a pakipapaulingaw, a temulu, ulja namakapasusu a siihu tua sinikieces, sa kiumalj a paqulid tua sicuayan a pasalisaliw.</FORM>
    </S>
    <S id="103">
        <FORM>masalu aken tua marka ku qali a kacalisiyan a mapuljat</FORM>
    </S>
    <S id="104">
        <FORM>timun a napakipapaulingaw tua caucau a mapuljat i itua tja kukka, a nu djekap taicu a kadjunangan, kata nu kakudanan a kemasi sicuayan, inika maqati a pasevalitan tua nanemanga.</FORM>
    </S>
    <S id="105">
        <FORM>a kinamasan pazangal naicu a penuljat, nakuya tjara tjasan tjaljavavavan a paqulid.</FORM>
    </S>
    <S id="106">
        <FORM>nu tjaivililj, tjara men a pakatua seman sengsengan na siihu a zemurung ta kakudanan na kacalisiyan, saka a tjaivilivililj anga nua kacalisiyan, a namasasevalivalit anga a kacalisiyan, kata kakazuku anga a mapuljat imaza ita kadjunangan i taiwan, sa inianga kamasukai, inianga ka uri masupaqenetjan, sa ini angaka uri seqalja a kacalisiyan tua kakudanan niamadju, ini anga uri seljaljiak itua kadjunangan niamadju.</FORM>
    </S>
    <S id="107">
        <FORM>kiqaung aken tu meseljaseljang a kisamulja a mapuljat, tjakeljangaw a tja likisi, tjakeljangaw a tja kadjunangan, tjakeljangaw uta a martimaljimalji a tja kakudan a kakazuku.</FORM>
    </S>
    <S id="108">
        <FORM>sa tje pasa tua namadjadjaludjalu, pasa tua mamamaw a tja kinavaljutan kata tja kinamirazekan, a pasa tua vaquan a tja djalan a taiwan nu tjaivililj.</FORM>
    </S>
    <S id="109">
        <FORM>kiqaung aken tua taqaljaqaljan a mapuljat, kemasi tucu a qadaw, kisamuljai a lemingdjelj tua kananguaqan a kukka, a qulidan a izua namakakaizuazua a kinakemudamudan, saka namapapamamaw a kakudan a kukka.</FORM>
    </S>
    <S id="110">
        <FORM>masalu maljimalji a mapuljat</FORM>
    </S>
</TEXT>
